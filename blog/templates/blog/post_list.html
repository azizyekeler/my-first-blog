<!doctype html>
<html>
    <head>
        <title>Mustafa halezeroğlu</title>
    </head>
    <body>
        <div>
            <h1><a href="">Mustafa HALEZEROĞLU</a></h1>
        </div>

        <div>
            <p>published: 14.06.2014, 12:14</p>
            <h2><a href="">Özgeçmiş</a></h2>
            <p>Merhaba…

Ben Mustafa Halezeroğlu…

Trabzon'un Araklı ilçesinde polis memuru baba ile ev hanımı annenin ilk çocuğu olarak dünyaya geldim.

Evimiz ilçeye 6 km uzaklıkta şirin bir sahil kasabası olan Yalıboyu’nda bulunuyordu. Yaz aylarını çok seviyordum. Çünkü bütün akrabalar toplanıyordu. Güzel zamanlar geçiriyorduk, eğleniyorduk.

Dedemin ilk erkek torunu olmam,  üzerimdeki ilgiyi artırıyordu. Onlar beni çok severdi, ben de onları güldürürdüm. Genellikle taklit yapardım ve doğalında gelişirdi her şey. Hiç unutmuyorum; ilk, fındık patosunun taklidini yapmıştım. Daha sonra akrabalarımın taklitleri, fıkralar vs. Ailenin de gülmeye, eğlenmeye düşkünlüğünden olsa gerek bu hareketlerin hep bir karşılığı vardı.</p>
<p>………………………</p>
<p>
Sonra yağmurlar başlıyor, yaz bitiyor, onlar gidiyor, ben de okula başlıyordum. İlkokul 5. sınıftaydım. Yıl sonunda mezuniyet programı vardı. Hocam, “Bir monolog var, Mustafa. Sen oynar mısın?” diye sordu. “Evet” dedim. Bir günde ezberlemiştim tüm metni. Yıl sonu geldi. Sahneye çıkmadan evvel o kadar heyecanlanmıştım ki. İlk kez sahneye çıkıyordum. Göğsümde yangın çıkmıştı sanki. Oynadım. İnsanlar çok güldü. Alkışladılar. Çok mutlu olmuştum. Eve döndüğümüzde yemek masasının üzerine çıkıp küçük bir lamba yakıp anneme tekrar oynamıştım oyunu. Annem çok mutlu olmuştu fakat alkışlamamıştı beni; sıkıca kucaklamış, yüzümü öpmüştü.</p>

<p>………………………</p>
<p>
Sonra yaz geliyor, akrabalarım geliyor. Biz gülüp eğleniyorduk. Yağmur yağıyor, onlar gidiyor, ben okula başlıyordum. Böylece yıllar geçiyordu.

Ortaokuldaydım. Genellikle aşık oluyordum. Sonra içinde şiirlerimin de bulunduğu uzun mektuplar yazıp aşık olduğum kişiye veriyordum. Birkaç kez çok sağlam aşık olmuştum. Gidip evde oturup ağladığımı anımsıyorum. Genelde tek taraflıydı yani. Çok ders çalışmıyordum ama derslerde başarılıydım. Hocalarım, "Zeki  ama yaramaz. Biraz çalışsa sınıf birincisi olur" derdi. Tabii ben buna katılmıyorum. Zeki olan insan zaten çalışması gerektiğinin farkındadır ve çalışır. Bunu yıllar sonra anladım.</p>

<p>………………………</p>
<p>
Yaz geliyor, akrabalarım geliyor, biz gülüp eğleniyorduk. Yağmur yağıyor, onlar gidiyor, ben yine okula başlıyordum.

Kimsenin benden beklememesine rağmen güzel bir puanla Anadolu lisesini kazanmıştım. İtiraf edeyim; ben de biraz şaşırmıştım. Lisenin ilk yılları çevremin "yaramazlık" diye tabir ettiği şeyleri biraz daha fazla yapmaya başladım. Gece dışarıda sabahlamak, oyun salonları, kafeler… Okulu çok kırıyordum. Bunların nihayetinde sınıfta kaldım. Benim içim biraz zor oldu. Başarısızlığıma ailem ve çevrem alışkın değildi. Okulu bırakmaya karar verdim. Ailem de, “Sen bilirsin. Karar senin” dedi." Bir yanım okulu bırakmak istemiyor bir yanımsa eğitim sistemine küfür ediyordu. Evimiz denize yakındı. Ben de sürekli deniz kenarına gider, ufuk çizgisine bakar, hayal kurar, öylece düşünürdüm. Valizimi toplamıştım. Gidecektim ama nereye olduğunu ben de bilmiyordum. Son kez deniz kenarına gittim. Çok üzgündüm. Mutluluk oyunlarımın hepsini oynadım. Hiçbiri işe yaramıyordu. Hava sisli, deniz de dalgalıydı. Ufuk çizgisi görünmüyordu haliyle. Bir süre sonra dalgalar dikkatimi çekti. Bir tanesi neredeyse ayaklarımı ıslatacaktı. Oysaki dalganın olduğum yere gelmesi şaşırtıcıydı. Dalgaları takip etmeye başladım. Önce bir sürü etkisiz dalga geliyor, geri çekiliyor, geliyor, geri çekiliyor. O her geri çekilen dalga arkadan gelecek olan büyük dalganın mimarıymış aslında. Ayaklarım ıslanınca anladım. Bağırdım, ıslandığım için kızdım kendime. Fakat rahatlamıştım. Deniz, terapistim olmuştu yine. Başarısızlıklarımı o etkisiz dalgalara benzetmişti. Başarıyı da o büyük dalgayla resmetmişti. Ben anladım ki başarı, başarısızlıklara sabretmekmiş. Sabretmek derken sabrederken biraz ıslanmakmış. O dalgalardan öğrendim sisteme boyun eğmemeyi, mücadele etmeyi, inandığın şeyler uğrunda sırıl sıklam olmayı. Neyse…

Okulu bırakmadım. Artık derslere devam ediyordum. Hocalarım beni çok seviyordu. Okulun tiyatro kulübündeydim. Bir oyun çıkaracaktık yarım kalmıştı. Çok üzüldüm. Biraz yalnızlaşmıştım. Sinemaya çokça gidiyordum. Bir de tiyatroya… Yılda birkaç oyun izleme fırsatı olduğundan bazen izlediğim oyunları tekrar izliyordum. Genelde tiyatroya yalnız gidiyordum çünkü arkadaş çevrem tiyatro izlemeyi pek sevmiyordu.</p>

<p>………………………</p>
<p>
Yaz geliyor, akrabalarım geliyor ama hepsi gelmiyor. Biz gülüp eğleniyoruz ama eskisi kadar değil. Yağmuru beklemeden de gidiyorlar. Yıllar geçiyor.

Ben üniversite sınavına hazırlanıyorum. Ufuk çizgisine çizdiklerime ışık tutup kameranın önüne koyma zamanı diyorum ve Marmara Radyo Sinema Tv’yi kazanmak için çalışıyorum. Zamanı geldiğinde insanlara anlatacaklarımı, kelimlerimi süsleyip süsleyip zihnimde saklıyorum. Onlar beni motive ediyor.</p>

<p>………………………</p>
<p>
Yaz geliyor, ben istediğim okulu kazanıyorum. Artık İstanbul'dayım. Birkaç ay geçmeden tiyatro eğitimi alırken buluyorum kendimi. Sonra oyun çıkarıyoruz. Oynuyoruz. Tekrar ben oyunculuk eğitimi alıyorum. Yurt içinde, yurt dışında oyunlar oynuyoruz. Okulun 3. yılında yanlış bölüm seçtiğimin farkına varıyorum. Neden konservatuar okumadım ki? Aklıma geliyor; beni yönlendirenler, ya doktor ol, ya avukat ya öğretmen. Memur ol yani. Garanti yani. Bana göre amiyane tabir ile; maaş yani.</p>

<p>………………………</p>
<p>
Yaz geliyor, akrabalarım geliyor, hiç eğlenmiyoruz. Gülmüyoruz da. Babaannen öldü diyor hepsi. Ben inanmıyorum. Üzerine toprak örterken biraz inanıyorum. O gidince gülüşlerimiz hep sırılsıklam oluyor bir süre. Sonra alışıyor insan. Hayat işte. Ah ne yağmurlar yağdı, kaç bahar geçti, o gelmedi.</p>

<p>………………………</p>
<p>
Artık ufka çizdiklerim ve zihnimde söylemek istediğim cümlelerim var. Hayat şartları… Habire memurluk tavsiye edenler ve KPSS sınavına girdin mi diye soranlar. Üzerimdeki beklentiler, yol ayrımları… Yoruluyorum bazen. Tam inancımı kaybetmek üzereyken ilkokul yıllarında ilk kez sahneye çıkışım, o heyecan, ufuk çizgisi, anlatacaklarım, etkisiz dalgalar, sırılsıklam gülüşlerim tekrar güç veriyor bana.</p>

 

<p>………………………</p>
<p>
Yaz geliyor, akrabalarım ne yapıyor çok bilmiyorum. Bense umutlarımın peşine düşmüşüm. Ufuk çizgisi, süslediğim cümlelerim…

Okulunuzda alacağım eğitimin de bana yürüdüğüm bu yolda ışık olacağına inanıyorum. Yani diyorum ki siz bana dalga olun; sırıl sıklam olmaya hazırım ben.

Saygılarımla… </p>
        </div>

        <div>
            <p>published: 14.06.2014, 12:14</p>
            <h2><a href="">İkinci gönderim</a></h2>
            <p>Bir varmış bir yokmuş, evvel zaman içinde, Ne kadar zevkli bir işmiş bilgisayarlarla uğraşmak. Artık bilgisayar başından kalkmam. kalbur saman içinde, develer tellal iken, pireler berber iken; ben annemin beşiğini tıngır mıngır sallar iken.</p>
        </div>
    </body>
</html>
